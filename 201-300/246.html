<!DOCTYPE html>
<html>
    <title>
        மூட்டுவலிக்கு முற்றுப்புள்ளி 
    </title>
    <style>
        h2{
            color:red;
            background: black;
            font-size: 50px;
        }
        p{
            font-size: 25px;
            background-color: lightgreen;
        }
    </style>
    <h2>
        மூட்டுவலிக்கு முற்றுப்புள்ளி 
    </h2>
    <p>
        மூட்டுவலி என்பது முன்பெல்லாம் முதியவர்களைப் பாதிக்கும் நோயாக இருந்தது. இப்போதோ இளைஞர்களையும் பருவப் பெண்களையும் பாதிக்கின்ற நோயாக வளர்ந்து கொண்டிருக்கிறது. 
</p><h2>
மூட்டுவலி அறிகுறிகள் 
</h2><p>
மூட்டுகளில் ஏற்படும் அசெளகரியமான உணர்வு, அதிக வீக்கம், வலி, எப்போதும் ஒரு உஷ்ணம், நடக்கும் போதோ படிகளில் ஏறும்போதோ எலும்பில் இருந்து ஒருவித  சத்தங்களைக் கேட்பது அல்லது உணர்வது, கைகால்களை நீட்டி மடக்கி உட்காரும்போது ஜிவ்வென்று ஏற்படும் வலி, சம்மணமிட்டு அமருவதில் சிரமம், நடப்பதில் சிரமம்,  நீண்ட நேரம் நிற்கும் போது ஏற்படும் கால்வலி. 
</p><p>
√ மூட்டுகளில் இறுக்கம், கால்களை அசைக்க முடியாமை, வளைந்த கால்கள் இவையெல்லாம் மூட்டுவலிகளின் அடுத்தடுத்த கட்டம். 
</p><h2>
மூட்டுவலி ஏன் உண்டாகிறது? 
</h2><p>
கால்சியம் சத்து குறைதல் 
</p><p>
உடலுக்குத் தேவையான கால்சியம் சத்துக்கள் போதிய அளவில் இல்லாமல் இருக்கும் போது எலும்புகள் வலுவிழக்கின்றன. 

தற்போது குழந்தைகளையும் விட்டுவைக்காத எலும்பு சம்பந்தமான குறைபாடுகளுக்கு காரணம் அம்மாக்கள் தான்.  கர்ப்பகாலத்தில் தாய் எடுக்கும்  கால்சியச் சத்துகொண்ட உணவுகள் குழந்தைகளின் எலும்பை வலுவாக்கும். சத்து குறைபாடு ஆகும் போது குழந்தைகளின் எலும்பு மென்மையாக  இருக்கிறது.  

உடலை  தூண் போல் தாங்கும் ஆதாரமே எலும்புதான் என்பதால் வலுவிழந்த எலும்பைக் கொண்டு பிறக்கும் குழந்தைகள்  வருங்காலத்தில் எலும்பு சம்பந்தமான பாதிப்புகள் உண்டாகும்போது மிக மோசமாக பாதிக்கப்படுகிறார்கள். 
</p><h2>
உடல் உழைப்பு இல்லாமை 
</h2><p>
உடல் உழைப்பு குறைந்து வருவதும், உடற்பயிற்சி இல்லாததும் இதற்கு முக்கியக் காரணங்கள். நாட்டில் கணினித்துறை பெருவளர்ச்சி பெற்ற பிறகு, 35 சதவீத இளைஞர்கள், யுவதிகள் அதிக நேரம் உட்கார்ந்தே வேலை செய்கிறார்கள். இவர்களுக்கு மூட்டுத்தசை இறுகி மூட்டுவலி வந்துவிடுகிறது. 
</p><h2>
நவீன உணவுமுறை மாற்றம் 
</h2><p>
மாறிவரும் உணவுமுறை மூட்டுவலியை ஏற்படுத்துகின்ற அடுத்த காரணம். இன்றைய இளைய தலைமுறையினர் நம் பாரம்பரிய உணவு முறையை ஓரங்கட்டி விட்டு, மேற்கத்திய கலாசாரத்துக்கு மாறிவிட்டார்கள். இதனால் சிறு வயதிலேயே உடல் பருமன், ஹார்மோன் கோளாறுகள் வந்து அவதிப்படுகிறார்கள். இது நாளடைவில் மூட்டுவலிக்கும் வழி அமைத்துத் தருகிறது. 
</p><h2>
முழங்கால் மூட்டுவலி 
</h2><p>
மூட்டுவலி என்பது உடலில் எந்த மூட்டிலும் ஏற்படக் கூடியது தான் என்றாலும் முழங்கால் மூட்டில் ஏற்படுகிற வலியைத்தான் 'மூட்டுவலி' என்று பொதுவாகச் சொல்கிறோம். உடற்பருமன், முதுமையில் அடிபடுதல், மூட்டுச் ஜவ்வு கிழிதல், யூரிக் அமிலம் அதிகமாக உற்பத்தியாகி மூட்டுகளில் படிவது, பாக்டீரியாக் கிருமித்தொற்று, ருமாட்டிக் நோய், காசநோய், கால்வளைவு போன்றவை முழங்கால் மூட்டுவலிக்குப் பொதுவான காரணங்கள். 
</p><p>
√ மூட்டுவலி வந்துள்ள முழங்காலுக்கு அதிக வேலை கொடுத்தால் மூட்டில் நீர் கோர்த்து வீங்கி மூட்டுவலியை அதிகப்படுத்தும். 
    </p>
    <p>
        பொதுவாக ஒவ்வோர் எலும்பும் குறிப்பிட்ட கால இடைவெளியில் தன்னைப் புதுப்பித்துக் கொள்ளும். பழைய செல்கள் நீக்கப்பட்டு புதிய செல்கள் உருவாகும். முதுமை நெருங்கும் போது இது தாமதமாகும். 

பழைய செல்லுக்குப் பதில் புதிய செல்கள் உருவாகாமல் போகும். இதனால் அங்கு சிறு சிறு துவாரங்கள் ஏற்பட்டு எலும்பு வலிமை இழக்கும். இதற்கு 'எலும்பு வலுவிழப்பு நோய்' என்று பெயர். இந்த நோய் முழங்காலைப் பாதிக்குமானால் குருத்தெலும்புகள் வலுவிழந்து மூட்டுவலியை ஏற்படுத்தும். 

வயதாக ஆக குருத்தெலும்பு தேய்ந்து அழற்சி உண்டாவது இயற்கை. இதை 'முதுமை மூட்டழற்சி' என்கிறார்கள் மருத்துவர்கள். 
</p><h2>
குருத்தெலும்பில் வழவழப்பு தன்மை குறைதல் 
</h2><p>
பொதுவாக முழங்கால் மூட்டில் உள்ள குருத்தெலும்பு, வழுவழுப்பாக இருக்கும். 'கொலாஜன்' எனும் புரதப்பொருள் இந்த வழுவழுப்புத் தன்மையைப் பாதுகாக்கிறது; குருத்தெலும்பை வலுவாக வைத்துக்கொள்கிறது. 

முதுமை நெருங்கும்போது இயற்கையாகவே கொலாஜன் உற்பத்தி குறைந்துவிடும்; குருத்தெலும்புத் திசுக்கள் தேய்ந்துவிடும். இதன் விளைவால், எண்ணெய் இல்லாத சைக்கிள் சக்கரம் கிரீச்சிடுவது போல முழங்கால் மூட்டுகள் உரசிக் கொள்ளும் போது மூட்டுவலி ஏற்படுகிறது. 
</p><p>
√ அழற்சி ஏற்பட்டுள்ள குருத்தெலும்புத் திசுக்களில், சிறிது சிறிதாக 'எலும்பு முடிச்சுகள்' முளைப்பதாலும் மூட்டுவலி கடுமையாகிறது.
</p><h2>
மூட்டு எலும்பு தேய்மானம் 
</h2><p>
மூட்டுகளுக்கும், எலும்புகளுக்கும் இடையே Cartilage (குருத்தெலும்பு) என்று சொல்லக்கூடிய ரப்பரைப் போன்ற ஒரு பொருள் உள்ளது. இது இருப்பதால் ஓர் எலும்பின் மேல் மற்றொரு எலும்பு நகர்ந்து போக முடியும். இந்த Cartilage என்ற எலும்புச் சவ்வு தேயும்போது எலும்புகள் ஒன்றோடு ஒன்று உராயும். இதனால் மூட்டு வலி, வீக்கம், இறுக்கம் போன்றவை உருவாகும். 
</p><h2>
மூட்டுதேய்மானத்தை எப்படி அறிவது </h2>

<p>
சிறிது நேரம் உட்கார்ந்துவிட்டு எழுந்து நில்லுங்கள். மூட்டு பிடிப்பதுபோல் இருக்கிறதா? கொஞ்ச துாரம் நடந்து செல்லுங்கள். அந்தப் பிடிப்பு விட்டது போல் இருக்கிறதா? அப்படியானால் உங்களுக்கு மூட்டுத் தேய்மானம் ஆரம்பமாகிவிட்டது என்று அர்த்தம். 
</p><p>
√ தேய்மானத்தால் மூட்டுவலி ஏற்படுபவர்களுக்கு, ஆரம்பத்தில் வலி நிவாரணி மாத்திரைகள் மற்றும் பிசியோதெரபி சிகிச்சை மூலம் நிவாரணம் பெற முடியும். 
</p><p>
√ தொடை தசைகளுக்குப் பயிற்சி கொடுத்தால் மூட்டுவலி குறையும். 
</p><p>
√ முழங்கால் மூட்டுக்குள் ஸ்டீராய்டு ஊசி இட்டால் சில மாதங்களுக்கு வலி இருக்காது. 
</p><p>
√ 'ஆர்த்ராஸ்கோப்' மூலம் மூட்டின் உள்பகுதி சுத்தம் செய்யப்படும்.
இதன் பலனால் 6 மாதமோ ஒரு வருடத்துக்கோ மூட்டுவலி இல்லாமல் இருக்க முடியும். 
</p><p>
X மூட்டில் தேய்மானம் மிக அதிகமாக இருந்தால் இந்த சிகிச்சைகள் எல்லாம் திருப்தி தராது. 'செயற்கை மூட்டு மாற்று சிகிச்சை'தான் சரியான தீர்வு. 
</p><h2>
தடுப்பது எப்படி  
</h2><p>
நமக்கு வயதாவதை எப்படித் தடுக்க முடியாதோ அப்படித்தான் மூட்டுத் தேய்மானமும். இதை முற்றிலும் தடுக்க முடியாது. ஆனால் வேகமாகத் தேய்மானம் ஆவதை தடுக்கலாம்; தள்ளிப்போடலாம். 

அதற்கு என்ன செய்வது? இளம் வயதிலிருந்தே புரதச் சத்து நிறைந்த பால், பால் பொருள்கள், பருப்பு, பயறு வகைகளை அதிகம் சேர்த்துக் கொள்ள வேண்டும். 
</p><p>
√ அடர் பச்சைநிறக் காய்கறிகள், கீரைகளைச் சாப்பிட வேண்டும். இவற்றில் உள்ள புரதச்சத்து மூட்டுகளில் கொலாஜன் உற்பத்திக்கு உதவுவதால், அங்குள்ள குருத்தெலும்பு தேய்மானம் ஆவது தடுக்கப்படுகிறது. 
</p><p>
√ தினமும் சிறிது நேரம் உடலில் சூரிய ஒளி படும்படி நிற்க வேண்டும். சூரிய ஒளி படுவதன் மூலம் தோலின் அடிப்பாகத்தில் வைட்டமின் - டி தயாராகிறது. இது எலும்புக்கு பலம் தரக்கூடியது. 
</p><p>
√ சிறு வயதிலிருந்தே நடைப் பயிற்சி, மெல்லோட்டம், நீச்சல் பயிற்சி, சைக்கிள் ஓட்டுதல் போன்றவற்றில் ஈடுபட்டால் மூட்டுத் திசுக்கள் பலம் பெறும். மூட்டுத் தேய்மானம் ஆவது தள்ளிப்போகும். 
</p><p>
√ முழங்கால் மூட்டுக்கு வலிமை தருகின்ற யோகாசனங்களும் இருக்கின்றன. அவற்றை முறைப்படி செய்துவந்தால் மூட்டுவலியை நிச்சயம் தள்ளிப்போட முடியும். 
</p><p>
√ உடல் எடையை வயதுக்கு ஏற்றபடி பராமரிக்க வேண்டியது கட்டாயம். நடக்கும் போது, நம் உடல் எடையைப் போல இரண்டு மடங்கு எடையை கால் மூட்டு தாங்குகிறது. உடல் எடை அதிகரித்தால் மூட்டுக்கு அதிகப்படியான வேலை உண்டாகிறது. இதனால் மூட்டு சீக்கிரமே தேய்ந்துவிடுகிறது. எனவே உடல் எடை சரியாக இருந்தால் மட்டுமே மூட்டுவலியைத் தவிர்க்க முடியும். 
</p><h2>
உணவுக் கட்டுப்பாடு அவசியம் 
</h2><p>
மூட்டு வலி இருப்பவர்கள் தங்கள் உடல் எடையில் அதிக கவனம் கொள்ள வேண்டும். உடல் எடை அதிகரித்தால் மூட்டு வலியும் அதிகரிக்கும். அவர்கள் உடல் எடையை கட்டுக்குள் வைத்து ஆரோக்கியத்தை மேம்படுத்த உணவில் சில கட்டுப்பாடுகளை கடைப்பிடிக்க வேண்டும். 
</p><p>
X உயர்ந்த வெப்பநிலையில் வறுத்த, பொரித்த, சுட்ட உணவுகளில் வீக்கத்தை உருவாக்கும் ரசாயனத்தன்மை தோன்றும். அவைகளை சாப்பிட்டால் மூட்டு வலி அதிகமாகும். ஆகவே, அத்தகைய உணவுகளை முடிந்த அளவு தவிர்த்திடுங்கள். 
</p><p>
* மூட்டு வலி இருப்பவர்களின் உடலுக்கு தண்ணீர் அதிகம் தேவைப்படும். தினமும் குறைந்தது 12 கப் தண்ணீராவது பருக வேண்டும். 
</p><p>
* மூட்டு வலி இருப்பவர்களின் உடலுக்கு ஆன்டி ஆக்சிடென்ட் சத்து மிக அவசியம். உடலில் உள்ள வீக்கங்களை குணப்படுத்தும் சக்தி ஆன்டி ஆக்சிடென்டுக்கு இருக்கிறது. அதற்கு கீரைகள், பச்சைக்காய்கறிகள், பழங்கள் முதலானவற்றை அதிகம் சேர்த்துக் கொள்ள வேண்டும். 
</p><P>
* முருங்கைக் கீரை வாரம் 4 நாட்களாவது எடுத்துக் கொள்ளுங்கள். உடலுக்கு தேவையான வைட்டமின் மற்றும் தாதுச் சத்துக்களும் அதில் இருக்கின்றன.
</P><p>
* கால்சியம் அதிகமுள்ள பால் சார்ந்த உணவு வகைகளை தினம் சாப்பிட வேண்டும் 
</p><p>
* சிறுபயறு, கடலை, பெரும்பயறு போன்றவைகளை முளைவிட வைத்து சாப்பிடலாம். 
</p><p>
* நெல்லிக்காய், ஆரஞ்சுப்பழம், சாத்துக்குடி, திராட்சை பழம் போன்றவைகளில் வைட்டமின்-சி சத்துள்ளது. இவைகளை சாப்பிட்டால் எலும்புகளும், தசையும் பலப்படும். உடலின் பலத்திற்கு கொலாஜன் மற்றும் கனெக்டிவ் திசு உற்பத்தி அவசியமாகும். வைட்டமின்-சி சத்துள்ள உணவுகள் அதற்கும் துணை புரியும்.
</p><p>
* எலும்பு பலமாக இருக்க வேண்டும் என்று விரும்புகிறவர்கள் வெண்டைக்காயை உணவில் அதிகம் சேர்த்துக் கொள்ள வேண்டும். அதில் Glycosaminoglycans என்ற ரசாயன பதார்த்தம் மிக அதிக அளவில் உள்ளது. வெண்டைக்காயில் உள்ள வழுவழுப்பான பொருள் இதுதான். எலும்பு பலத்தை உருவாக்கும். 
</p><p>
இந்த ரசாயன பதார்த்தம் செம்பருத்தி பூவிலும் இருக்கிறது. 
</p><p>
√ வெண்டைக்காயை கூட்டு, குழம்பு, சூப் செய்து அடிக்கடி பருகுங்கள். 
</p><p>
√ செம்பருத்தி பூவில் ரசம் வைத்தும் உணவில் சேர்த்துக் கொள்ளலாம். செம்பருத்தி பூ ரசம், மூட்டு வலியால் அவதிப்படுகிறவர்களுக்கு மிக நல்லது.
</p><p>
* முடக்கத்தான் கீரையை தினமும் காலையில் வெறும் வயிற்றில் சாப்பிட்டால் மூட்டுவலி குணமாகும். ஆரம்பம் என்றால் உடனே குணம் கிடைக்கும். நாள்பட்ட வலி என்றால் கண்டிப்பாக 40 நாட்கள் சாப்பிட வேண்டும். வலியிலிருந்து விடுபடுவது உறுதி. 
</p><h2>
முடக்கத்தான் கீரை சாப்பிடும் விதம் 
</h2><p>
√ முடக்கத்தான் கீரையில் உள்ள காய், இலைகளைப் பறித்து நன்கு சுத்தம் செய்து, கழுவி அரைத்து வைத்துக் கொள்ளலாம். பிரிஜ்ஜில் வைத்துக் கொண்டு தினமும் காலையில் வெறும் வயிற்றில் 1 தேக்கரண்டி சாப்பிடலாம். 
</p><p>
√ முடக்கத்தான் கீரையை சுத்தம் செய்தபின் தண்­ணீர் வடியும் வரை நிழலில் விரித்து காய வைத்து, மிக்ஸியில் நைஸாக அடித்து சலித்துக் கொள்ளவும். இதை பாட்டிலில் அடைத்து வைத்துக் கொள்ளவும். தினமும் வெறும் வயிற்றில் ஒரு ஸ்பூன்  சாப்பிட்டால் மூட்டுவலி குணமாகும்.
</p><p>
* நன்றாக குணமான பிறகு, வாரம் 3 முறை முடக்கத்தான் கீரையை உட்கொண்டால் மீண்டும் வலி வராது. 
</p><p>
√ தோசை மாவிலும் முடக்கத்தான் கீரையைக் கலந்து தோசை செய்து சாப்பிடலாம். நம் முன்னோர்கள் வாரம் 2 அல்லது 3 நாட்கள் முடக்கத்தான் கீரை தோசை சாப்பிடுவார்கள். நாமும் அதைக் கடைப்பிடித்தால் நமக்கு மூட்டு வலிகள் வராது. 
</p><h2>
மூட்டு வலி நீங்க 
</h2><p>
√ நல்லெண்ணெய்யை வலிக்கும் இடத்தில் தேய்த்து விட்டால் முழங்கால் வலி குறையும். 
</p><p>
* வாரந்தோறும் எண்ணெய்க் குளியலின் போது நல்லெண்ணெயை சூடுபடுத்தி மூட்டுகளில் அதிகப்படியாக தேய்த்து மசாஜ் செய்வாதால் சரும துவாரங்கள் வழியாக எலும்பு மூட்டுகளை இணைக்கும் கொலாஜன் புரதத்தை இது அதிகரிப்பதோடு மூட்டு வாத நோய்களை வரவிடாமல் செய்யும். 
</p><p>
√ லச்சக்கொட்டைக் கீரையை அடிக்கடி சாப்பிட்டு வந்தால் மூட்டுவலி, குறுக்கு வலி குணமாகும். 
</p><p>
* இந்தக்கீரையை கழுவி, நறுக்கி, பருப்பு போட்டு பொரியல் செய்து சாப்பிடலாம். பொடியாக நறுக்கி கொத்துக்கறியுடன் போட்டு சமைத்துச் சாப்பிட மிகவும் சுவையாக இருக்கும். 
</p><p>
√ மூட்டு வலிக்கு முட்டைக்கோஸ் சாற்றை அருந்தலாம். வலி ஏற்பட்டுள்ள மூட்டுக்களில் புதிய முட்டைக்கோஸ் இலைகளை அரைத்துப் பற்றுப் போடலாம். 
</p><P>
√ பிரண்டையை உணவில் அடிக்கடி சேர்க்க வேண்டும். பிரண்டையில் இருக்கும் அதிகப்படியான கால்சியம் மூட்டு வலியை அண்டவிடாமல் செய்துவிடும். 
</P><p>
* பிரண்டைத் துவையல், பிரண்டைப் பொடி என்று உணவில் சேர்த்துக் கொள்ளுங்கள்.   
</p><p>
* வலி ஏற்படும்போது பிரண்டையுடன் கல்உப்பு சேர்த்து அம்மியில் வைத்து அரைத்து, இரும்பு வாணலியில் லேசாக வதக்கி  சூடு தாங்கும் அளவில் வலி இருக்கும் இடத்தில் வைத்து கட்டுவார்கள். 
</p><h2>
கைமருந்துகள் 
</h2><p>
இது அல்லாமல் கைமருந்தாகப் பல மருந்துகள் உள்ளன  
</p><p>
√ கருஞ்சீரகம், புளி இலை நீர்விட்டு அரைத்துப் பூசலாம். 
</p><p>
√ எலுமிச்சை பழச்சாறு விட்டு சுக்கை அரைத்துப் பற்றுப் போடலாம். 
</p><p>
√ குப்பைமேனி இலையுடன் சதகுப்பை விதையை அவித்துச் சிறிதளவு சுண்ணாம்பு சேர்த்து அரைத்துப் பற்றுப் போடலாம். 
</p><p>
√ வசம்பை, காசுக்கட்டி உடன் சேர்த்து அரைத்துப் பற்றுப் போடலாம். 
</p><p>
√ வெங்காயத்தை, கடுகு எண்ணெய் உடன் சேர்த்து அரைத்துப் பற்றுப் போடலாம். 
</p><p>
√ ஊமத்தை இலை, நொச்சி இலை, சிற்றாமணக்கு இலையை விளக்கெண்ணெய் விட்டு வதக்கிக் கட்டலாம். 
</p><p>
√ பிரண்டையின் வேர்ப் பொடி, முடக்கத்தான் இலைப் பொடி, தழுதாழை இலைப் பொடி, இவற்றைச் சம அளவு கலந்து, அரை ஸ்பூன் மிளகுத் தூளுடன் பாலில் சேர்த்து அருந்தலாம். 
</p><p>
√ சிற்றாமுட்டி, சுக்கை கைப்பிடி அளவு எடுத்து, நான்கு டம்ளர் நீர் சேர்த்து ஒரு டம்ளராக வற்றவைத்து 30 மில்லி அருந்தலாம். 
</p><p>
√ குங்கிலியத்தைப் பொடித்து அமுக்கரா கிழங்குப் பொடி சேர்த்துப் பாலில் கலந்து பருகலாம். 
</p><p>
√ ஒரு தேக்கரண்டி கறுப்பு எள்ளைக் கால் கப் தண்ணீரில் இரவு முழுவதும் ஊறவைத்துப் பிறகு காலையில் வெறும் வயிற்றில் சாப்பிட வேண்டும்.
</p><h2>
மூட்டுவலியைக் குறைக்க நடைமுறையில் கடைபிடிக்க வேண்டியது 
</h2><p>
√ மூட்டுவலி லேசாக மினுக்கிடத் தொடங்கும் போதே  உணர்ந்து கொண்டால் ஆரம்ப சிகிச்சையோடு நம் வாழ்க்கை முறையையும் மாற்றி அமைத்து இந்தப் பாதிப்பிலிருந்து நிச்சயம் மீளலாம். 
</p><p>
√ இயன்றவரை நடைபயிற்சி செய்ய வேண்டும், மூட்டுவலி தீவிரமாக இருக்கும் போது ஓய்வு  எடுத்துக் கொள்வதோடு அவை குறையும் நேரத்தில் நடைபயிற்சி மேற்கொள்ளலாம். 
</p><p>
√ நாற்காலியில் அமராமல் கீழே பாய்விரித்து சம்மணமிட்டு அமர்வது நல்லது. 
</p><p>
√ தீவிர மூட்டுவலி இல்லாத பட்சத்தில் வெஸ்டர்ன் டாய்லெட் தவிர்த்து இந்திய கழிவறைகளைப் பயன்படுத்துவது நல்லது. 
</p><p>
√ கூடுமானவரை வலி நிவாரண மாத்திரைகள், களிம்புகள் என சுய மருத்துவம் செய்யாமல் மருத்துவரின் ஆலோசனையுடன் சிகிச்சை மேற்கொள்வது நல்லது. 
</p><p>
√ மன அழுத்தத்தாலும் மூட்டுவலி தீவிரமாகும் என்பதால் மனதை அமைதிப்படுத்த எளிய யோகாசனங்கள் மேற்கொள்ளலாம்.

    </p>
</html>